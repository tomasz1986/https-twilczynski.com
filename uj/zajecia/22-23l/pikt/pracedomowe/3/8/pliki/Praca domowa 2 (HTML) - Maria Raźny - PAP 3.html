<!DOCTYPE html>

<!--
	Poprawki:
	- usunięcie elementu <b> z <h1>
	- usunięcie zbędnych elementów <br>
	- usunięcie przestarzałych atrybutów align
	- usunięcie niepoprawnych tagów końcowych </img>
	- usunięcie elementu <blockquote> z Twitterem
-->

<html lang="pl">
	<body>
		<h1>Arktyczne powietrze nad Polską. &quot;Najbliższy tydzień bardziej będzie przypominał zimę niż wiosnę&quot;</h1>
		<ul>
			<li>2023.04.01</li>
			<li>19:31</li>
			<li>Marek Szczepanik</li>
		</ul>
		<div><img src="https://www.pap.pl/sites/default/files/styles/main_image/public/202304/pap_20211010_022.jpg?itok=8thDhv-F"><br>
		<small>Fot. PAP/Darek Delmanowicz (zdjęcie ilustracyjne)</small></div>
		<p>Według prognoz Instytutu Meteorologii i Gospodarki Wodnej – Państwowego Instytutu Badawczego w niedzielę Polska znajdzie się między wyżem znad Skandynawii a niżem z centrum nad Rumunią. Do kraju z północy napływać będzie chłodne powietrze pochodzenia arktycznego.</p>
		<p>"Najładniejszą pogodę będziemy mieli na północnym zachodzie kraju, gdzie spodziewamy się zachmurzenia umiarkowanego, okresami wzrastającego do dużego. Na pozostałym obszarze zachmurzenie na ogół duże, z opadami deszczu przechodzącego w deszcz ze śniegiem, a na północy i w centrum w śnieg.W Tatrach prognozowany jest przyrost pokrywy śnieżnej do 10 cm, a w Beskidach do 5 cm. Najcieplej będzie na krańcach południowo-wschodnich, gdzie spodziewamy się od 8 do 11 stopni. Na pozostałym obszarze od 2 na Suwalszczyźnie, 4 w centrum, do 6-7 na południu i zachodzie. Poczucie chłodu potęgować będzie wiejący z północy umiarkowany, okresami porywisty wiatr. Nad morzem może być dość silny, okresami silny. Na Pomorzu Wschodnim i w rejonie Zatoki Gdańskiej porywy wiatru mogą osiągać do 70 km/h" – powiedział Jakub Gawron z IMGW-PIB.</p>
		<h2>Przymrozki</h2>
		<p>Zdaniem synoptyków IMGW-PIB najbliższy tydzień bardziej będzie przypominał zimę niż wiosnę. Do połowy tygodnia w całym kraju spodziewane są nocne przymrozki. W dzień temperatura maksymalna będzie dochodziła do 5-6 stopni Celsjusza. (PAP)</p>
		<div><a href="https://www.pap.pl/aktualnosci/news%2C1555855%2Carktyczne-powietrze-nad-polska-najblizszy-tydzien-bardziej-bedzie">źródło</a></div>
	</body>
</html>
